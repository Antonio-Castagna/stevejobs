<!DOCTYPE html>
<html>
  <head>
    <title>Markdown</title>
  </head>
  <body>
    <h1>Linguaggio Markdown</h1>
    <p>
      Markdown è un linguaggio di markup leggero e versatile, che si differenzia
      rispetto ad altri per la sua elevata leggibilità. Esso si basa su
      costrutti sintattici semplici, che non alterano significativamente la
      struttura del testo annotato. Grazie a questa caratteristica, i documenti
      markdown possono essere creati, letti e visualizzati con un semplice
      editor di testo, senza che questo richieda la comprensione di complessi
      tag come avviene nel caso di altri linguaggi di markup.
    </p>
    <h2>Storia</h2>
    <p>
      Markdown nasce nel 2004 dalla collaborazione tra John Gruber e Aaron
      Swartz. Lo scopo che si prefiggono gli autori è quello di consentire a chi
      scrive contenuti di creare pagine web focalizzandosi sul testo piuttosto
      che sulla struttura di un documento HTML, dei tag e della relativa
      sintassi.
    </p>
    <h2>Diffusione</h2>
    <p>
      Oggi, Markdown è largamente utilizzato sul web. Piattaforme quali GitHub,
      Gitlab, Reddit, StackExchange e molte altre consentono agli utenti di
      utilizzare markdown per formattare i propri commenti, messaggi, ecc.
      Pratica comune prevede che i documenti di README nei repository di
      progetti open source siano scritti in markdown. Ciò permette di arricchire
      il documento con una formattazione più chiara qualora esso possa essere
      visualizzato con uno strumento che interpreta la sintassi markdown, pur
      mantenendo un'ottima leggibilità nel caso in cui si apra con un semplice
      editor di testo. Diversi generatori di siti statici, come ad esempio
      Jekyll, accettano in input documenti markdown, che vengono poi convertiti
      dal generatore in pagine web statiche.
    </p>
    <h2>Sintassi di Markdown</h2>
    <p>
      La sintassi di base è molto semplice, e consente di effettuare alcune
      semplici operazioni di formattazione, sia sul testo che sulla struttura
      del documento.
    </p>
    <h2>Testo</h2>
    <p>
      In markdown, i paragrafi sono separati da una riga vuota. Si possono
      specificare attributi di formattazione quali grassetto, corsivo o
      specificare che si vuole usare un carattere a spaziatura fissa (molto
      utile, ad esempio, per inserire snippet di codice), semplicemente
      aggiungendo i caratteri ** (doppio asterisco), _ (underscore) e ` (apice
      inverso).
    </p>
    <h2>Intestazioni</h2>
    <p>
      Markdown supporta due livelli di intestazioni. Il primo si effettua
      "sottolineando" il testo con una serie di caratteri =. Il secondo livello
      si effettua invece con il suffisso ##.
    </p>
    <h2>Liste</h2>
    <p>
      Markdown supporta sia le liste puntate che le liste numerate. Per le
      prime, basta usare il carattere *. Le liste numerate invece possono essere
      specificate con il numero seguito ad un punto.
    </p>
    <h2>Immagini</h2>
    <p>
      Markdown permette di inserire immagini all'interno del documento.
      Ovviamente, queste non saranno visualizzate se si apre il documento con un
      semplice editor di testo.
    </p>
    <h2>Collegamenti</h2>
    <p>
      Analogamente, è possibile inserire dei collegamenti ad altri documenti
      semplicemente indicandone l'URL.
    </p>
    <h2>Estensioni</h2>
    <p>
      La sintassi standard di Markdown è stata arricchita nel corso del tempo
      per permettere di descrivere documenti dalla struttura più complessa con
      la semplicità offerta da questo linguaggio di markup. La specifica più
      nota è forse la Github Flavored Markdown (in breve GFM), sviluppata in
      casa GitHub. Essa aggiunge alcuni elementi interessanti, quali ad esempio
      tabelle, link automatici, task list, ed altre. Rimanendo nell'ambito delle
      estensioni, è bene citare KaTeX, una potente libreria che permette di
      inserire, in un documento HTML, formule matematiche utilizzando la
      sintassi LaTeX. Utilizzando il sistema delle estensioni, è possibile
      includere codice KaTex in un documento Markdown, qualora lo strumento di
      conversione da Markdown a HTML lo supporti.
    </p>
    <h2>Conclusioni</h2>
    <p>
      Markdown è sicuramente uno strumento molto potente, pensato soprattutto
      per chi scrive. Con Markdown, l'autore è libero di concentrarsi sul testo
      senza distrazioni sintattiche, pur mantenendo la possibilità di
      specificare la formattazione del proprio documento in modo semplice e
      veloce.
    </p>
  </body>
</html>
